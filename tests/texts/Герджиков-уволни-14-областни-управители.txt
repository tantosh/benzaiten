Правителството освободи от длъжност 14 областни управители, предаде репортер на Novini.bg. Решението беше взето на първото редовно заседание на Министерския съвет, което се проведе днес. 
Още когато пое властта служебният премиер Огнян Герджиков предупреди, че ще махне областните управители, които се опитват да пречат на честното провеждане на предсрочните избори. От Министерски съвет днес обясниха, че към някои от освободените губернатори е имало и жалби. 
В Благоевград постът ще заеме Валери Сарандев. Завършил е Школата на МВР в Симеоново, магистър е по „Право“ от ЮЗУ „Неофит Рилски“ в Благоевград. Последната заемана от него длъжност е заместник кмет на община Гоце Делчев. 
Начело на областната управа във Варна застава Тодор Йотов. Завършил е ВВМУ „Никола Вапцаров“, където е бил в последствие ръководител на офис „Международна дейност“. В периода 2008-2012 г. е бил военен аташе на България в Полша, Литва, Латвия и Естония. 
Областен управител на Велико Търново става Николай Йоцов. Завършил е ВВАУ в Шумен, ВА в Киев, притежава магистърска степен по стопанско управление от НВУ „В. Левски”, където е бил и преподавател. В последните години е работил като експерт в ИА „Военни клубове и военно-почивно дело”. 
Момчил Младенов става областен управител на Враца. Завършил е Техническия университет в София. Бил е заместник кмет на община Враца в периода 2003-2007 г., в момента е управител на БКС в града. 
Постът в област Кърджали ще бъде зает от Начо Ковачев. Бил е заместник областен управител на Кърджали от 2001 г. до 2009 г., завършил е ВВАУ в Шумен, както и ВА „Г. С. Раковски“ в София. 
Областната управа в Кюстендил поема Йордан Татарски. Магистър е от Стопанската академия „Д. А. Ценов“. Има дългогодишен управленски опит в частния сектор, работил е и в МРРБ. 
Новият областен управител на Ловеч е Пенка Николова. Магистър по регионално развитие и управление от СУ „Св. Климент Охридски“. Работила е в Община Ловеч, а през 2015 г. е заемала поста заместник кмет по строителство, архитектура, градоустройство и екология. 
Областната управа в Силистра оглавява Петко Добрев, който е заемал същия пост в периода 2001-2005 г. Има магистратура по история и география от ВТУ „Св. Св. Кирил и Методий“. Бил е заместник кмет в общините Алфатар и Дулово. 
София Торолова става областен управител на Софийска област. Тя е заемала поста заместник-областен управител от юли 2013 г. до декември 2014 г. В момента е административен директор в частно дружество. Завършила е магистратура по индустриален мениджмънт в МГУ „Св. Иван Рилски“ в София, магистър е и по автоматизация и информационно управляваща техника. 
Областен управител на област София става Диана Тонова, която е била заместник-областен управител в периода юли 2013 – декември 2014 г. От декември 2015 г. е началник на отдел в столичния район „Витоша“. Магистър по право от ЮЗУ „Неофит Рилски“. 
Областната управа в Търговище оглавява Валери Симеонов, който има дългогодишен стаж на различни позиции в администрацията на община Търговище. Той е икономист по промишлеността от ВИНС – Варна. 
Минко Ангелов става областен управител на Хасково. В периода януари 2012 г. – март 2014 г. е заместник-кмет на община Хасково, преди това е бил и общински съветник. Завършва ВИХВП в Пловдив с магистратура по автоматизация на производството в хранително-вкусовата промишленост. 
Областен управител на Шумен става Валентин Александров. Той е магистър по педагогика от Шуменския университет, специализирал е публична администрация в УНСС. Бил е директор на ОДМВР - Шумен. 
Георги Чалъков е назначен за областен управител на Ямбол. Завършил е УНСС, от 2015 г. е заместник кмет на община „Тунджа”.
